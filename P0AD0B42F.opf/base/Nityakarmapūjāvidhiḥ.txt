nityakarmapūjāvidhiḥ

om namaḥ śrīvajrasattvāya |

atha nityakarmapūjāvidhiḥ prārabhyate | tatrādau om hrīṃ svāhā 3 kāyaviśodhane svāhā | iti mantreṇa
tridhā ācamya pūjābhāṇḍasaṃkalpaṃ kuryāt |tadyathā - om adya śrīmacchrītyādinā saṃkalpoccāraṇānantaramidaṃ
mantraṃ paṭhet | om namo bhagavate puṣpaketurājāya tathāgatāyārhate
samyaksaṃbuddhāya |tadyathā - om puṣpe 2 mahāpuṣpe supuṣpe puṣpodbhave puṣpasaṃbhave puṣpāvakiraṇe
svāhā | idaṃ sapuṣpadhūpadīpa gandharasanaivedyādiyuktaṃ suvarṇapuṣpabhājanaṃ
saṃkalpayāmyaham | tato prāṇāyāmādi nyāsayogādi kṛtvā guruṃ ca namaskṛtya śaṅkhaṃ pūjayet
||

om gurubhyo namaḥ 3 samasta guru ājñā | om ā hū va vajrodake hū svāhā || śirasi śaṅkhodakenābhiṣiñcet
-

yathā hi jātamātreṇa snāpitāḥ sarvatathāgatāḥ |tathāhaṃ snāpayiṣyāmi śuddhadivyena vāriṇā ||

om sarvatathāgatābhiṣekasamaśriye hū | punaḥ | omhrī svāheti mantreṇācamya pūrvoktamantreṇa
pūjābhāṇḍamadhiṣṭhāya puṣpaikaṃ trikāyādhiṣṭhānaṃ kṛtvā bhūmau nyaset | om āḥ hu 3 tiṣṭha
vajrāsane hu | pārśvābhyāṃ kṣipet dvau puṣpau | om sarvapāpānapanaya hu | ekaṃ śirasi
nyasedanena mantreṇa - om maṇidhari vajriṇi mahāpratisare rakṣa 2 māṃ sarvasattvānāṃ ca hu
2 faṭ svāhā | maṇḍale tilakaṃ kṛtvā''tmānaṃ ca bhūṣayet | om vajratilakabhūṣaṇe svāhā |
sajalapuṣpākṣatavāsamaṇḍale pātayedanena mantreṇa , om vajrodake hū | om vajragomaye hu
| om vajrabhūmau surekhe sarvatathāgatādhiṣṭhānādhitiṣṭhantu svāhā | etacca paṭhet |

dānaṃ gomayambunā ca sahitaṃ śīlaṃ ca sammārjanaṃkṣāntiṃ kṣudrapipīlikāpanayanaṃ vīryaṃ kriyāsthāpanam
|

dhyānaṃ tatkṣaṇamekacittakaraṇaṃ prajñāsurekhojvalāetāḥ pāramitā ṣaḍeva labhate kṛtvā munermaṇḍalam
||

bhavati kanakavarṇaḥ sarvarogaurvimuktaḥsuramanujaviśiṣṭaścandravaddīptakāntiḥ |

dhanakanakasamṛddhirjāyate rājavaṃśesugatavaragṛhe'smin kāyakarmāṇi kṛtvā ||

om sule(re)khe sarvatathāgatādhiṣṭhānādhitiṣṭhantu svāhā | puṣpaikaṃ hastasyopari nyasya nyubjahastaṃ
kṛtvā maṇḍale kṣipet | om candrārkavimale svāhā | maṇḍalaṃ pradakṣiṇīkṛtya puṣpaikaṃ
balibhāṇḍe kṣipet | om vajrasattva sarvavighnānutsādayahu | pūrvādikrameṇa dviparivartanaṃ
kṛtvā ekaviṃśatipuṣpapātanaṃ kuryāt maṇdale | om haḥ mahāmadhye merave namaḥ | om hrīṃ
madhye merave namaḥ | om sū sūkṣmamadhye merave namaḥ | iti madhye | om yaṃ pūrvavidehāya
namaḥ | pū | om raṃ jambūdvīpāya namaḥ | da | om laṃ aparagodānīye namaḥ | pa| om vaṃ
uttarakurave namaḥ | u| om yā upadvīpāya namaḥ | a | om rā upadvīpāya namaḥ | nai | om lā
upadvīpāya namaḥ | vā | om vā upadvīpāya namaḥ | ī | tathaiva | īṃ yaḥ gajaratnāya namaḥ
| īṃ raḥ aśvaratnāya namaḥ | om laḥ puruṣaratnāya namaḥ | om vaḥ strīratnāya namaḥ | om yā
khaḍgaratnāya namaḥ | om rā cakraratnāya namaḥ | om lā maṇiratnāya namaḥ | om vā sarvanidhānebhyo
namaḥ | ī | om caṃ candrāya namaḥ | da| om sūṃ sūryāya namaḥ | u | om āḥ hu śrīvajrasattvagurave
namaḥ | madhye | pañcopacārapūjā | om vajragandhe svāhā | gandhaḥ | om vajrapuṣpe
svāhā | puṣpaṃ | om vajradhūpe svāhā | dhūpaṃ | om vajranaivedye svāhā | naivedyaṃ
| om vajradīpe svāhā | dīpaṃ | om vajralājāya svāhā | lājāṃ | puṣpākṣatasahitajaladhārāṃ
maṇḍale pātayet -

om catūratnamayaṃ merumaṣṭadvīpopaśobhitam |nānāratnasamākīrṇaṃ tadye'nuttaradāyinaḥ ||

gurubhyo buddhadharmebhyaḥ saṃghebhyaśca tathaiva ca |niryātayāmi bhāvena sampūrṇaṃ ratnamaṇḍalam
||

stutiḥ | om āḥ hu (hū) śrīmadvajrasattvasaguruvaracaraṇakamalāya samyagjñānāvabhāsanakarāya
namo'haṃ namastestu namo namaḥ bhaktyāhaṃ tvāṃ namasyāmi gurunātha prasīda me | kṛtāñjalinā
tiṣṭhet |

yasya prasādakiraṇaiḥ sfuritātmatattvaratnaprabhāparikaraiḥ prahatāndhakārāḥ |

paśyantyanāviladṛśaiḥ savilāsamuccaistasmai namaskṛtiriyaṃ gurubhāskarāya ||

namo buddhāya guruve namo dharmāya tāyine |namaḥ saṃghāya mahate tribhyo'pi satataṃ namaḥ ||

sarvabuddhaṃ namasyāmi dharmaṃ ca jinabhāṣitam |saṃghaṃ ca śīlasampannaṃ ratnatraya namo'stu
te ||

ratnatraye me śaraṇaṃ sarvaṃ pratideśayāmyaham |anumode jagatpuṇyaiḥ buddhabodhau dadhe manaḥ
||

ābodhau śaraṇaṃ yāmi buddhadharmagaṇottame |bodhicittaṃ karomyeṣa svaparārthaprasiddhaye ||

utpādayāmi varabodhicittaṃ nimantrayāmyahaṃ sarvasattvān |iṣṭāṃ cariṣye varabodhicaryāṃ buddho
bhaveyaṃ jagato hitāya ||

deśanāṃ sarvapāpānāṃ puṇyānāṃ cānumodanām |kṛtopavāsaṃ cariṣyāmi āryāṣṭāṅgamupoṣadham ||

mayā bālena mūḍhena yatkiñcitpāpamāgatam |prakṛtyāvadyasāvadyaprajñaptyāvadyameva ca ||

tadatyayaṃ deśayāmyeṣa nāthānāmagrataḥ sthitaḥ |kṛtāñjalirduḥkhabhītaḥ praṇipatya punaḥ punaḥ
||

atyayamatyayaṃ tena pratigṛhṇantu nāyakāḥ |na bhadrakamidaṃ cātha na kartavyaṃ punarmayā ||

yathā te tathāgatā āryārhantaḥ samyaksaṃbuddhā buddhajñānena buddhacakṣuṣā jānanti paśyanti
yat kuśalamūlaṃ yajjātikaṃ yannikāyaṃ yādṛśaṃ yatsvabhāvaṃ yallakṣaṇaṃ yathādharmatayā saṃvidyate
| tatkuśalamūlaṃ nityamanuttarāyāṃ samyaksaṃbodhau pariṇāmitaṃ tathāhaṃ pariṇāmayāmi
|

tathā mamānena samānakālaṃ lokasya duḥkhaṃ ca sukhodayaṃ ca |hartuṃ ca kartuṃ ca sadāstu śaktistamaḥprakāśaṃ
ca yathaiva bhānoḥ ||

dṛṣṭaḥ śruto'nusmṛtimāgato vā pṛthakkathāyogamupāgato vā |sarvaprakāraṃ jagato hitāya kuryāmajastraṃ
sukhasaṃhitāya || iti ||

atrāvasare jāpayogaṃ kuryāt | tadāvasāne'mṛtakuṇḍalivalibhāṇḍe śaṅkhodakaculukaṃ dadyādanena
om hrīṃ ācamanaṃ [prokṣaṇaṃ] praticcha svāhā |bhāvanā | tato yaṃkāreṇa vāyumaṇḍalaṃ raṃkāreṇāgnimaṇḍalaṃ
tadupari trimuṇḍakṛtacūḍikopari sitapadmabhājanaṃ tatra bhaktādiparipūritaṃ
tatropari bru ā ji kha hu lāṃ māṃ pāṃ tāṃ vaṃkārajātaḥ pañcāmṛtapañcapradīparupaṃ niṣpādya
tato garuḍamudrāṃ darśayet | freṃ 3 | punaḥ śaṅkhodakaculukaṃ dadyādanena -

om indrādilokapālebhyaḥ pādyācamanaṃ [nārghaṃ] prokṣaṇaṃ praticcha svāhā | jaḥ hu va horiti
mudrāṃ pradarśya indrādidaśadikpālalokapālamudrāṃ ca pradarśya pūrvādikrameṇa balibhāṇḍe
puṣpaṃ pātayedebhirmantraiḥ |

om indrāya svāhā | om varuṇāya svāhā | om kuverāya svāhā | om agnaye svāhā | om nairṛtye svāhā
| om vāyave svāhā | om īśānāya svāhā | om ūrdhvaṃ brahmaṇe svāhā | om adhaḥ pṛthivībhyaḥ
svāhā | om sūryāya grahādhipataye svāhā | om candrādi (ya) nakṣatrādhipataye svāhā | om
nāgebhyaḥ svāhā | om asurebhyaḥ svāhā | om yakṣebhyaḥ svāhā | om sarvadigvidiglokapālebhyaḥ
svāhā | pañcopacārapūjā pūrvavat stutiḥ |

indrādayo mahāvīrā lokapālā maharddhikāḥ |kīlayantu daśakrodhā vighnahartā namo'stu te ||

tarpaṇam -bibhrāṇaṃ buddhabimbaṃ divasakaradhara rāśi yā bindulekham |maitrīyaṃ cārurūpaṃ śirasi
varatanuṃ mañjughoṣaṃ ca gātram ||

padmasthaṃ daṇḍarūpaṃ kuliśavaratanuṃ vajriṇaṃ bhīmanādam |vijñānaṃ jñānarūpaṃ nihitabhavabhayaṃ
pañcamūrti praṇamya ||

sākṣatapuṣpajaladhārāṃ balibhāṇḍe pātayet |

indrādivajrī saha devasaṃghairimaṃ ca gṛhṇantu baliṃ viśiṣṭam |agniryamo nairṛtibhūpatiśca apāṃpatirvāyudhanādhipaśca
||

īśānabhūtādhipatiśca devā ūrdhvaśca candrārkapitāmahaśca |devāḥ samastā bhuvi ye ca nāgāḥ dharādharā
guhyagaṇaiḥ sametāḥ ||

pratipratitveka nivedayantu svakasvakāścaiva diśāsu bhūtāḥ |gṛhṇantu tuṣṭāḥ sagaṇaiḥ sametāḥ
sa putradārāḥ saha bhṛtyasaṃghaiḥ ||

hṛṣṭāḥ prasannāḥ sraggandhāmālyaṃ puṣpaṃ balirdhūpavilepanaṃ ca |gṛhṇantu bhuñjantu pibantu
cedaṃ idaṃ ca karmaṃ safalaṃ bhavenme ||

hu hufaṭ faṭ svāhā punastathaiva ca | om namo ratnatrayāya om caṇḍavajrapāṇaye mahākrodhāya
daṃṣṭrotkaṭabhairavāya asimuśalapāśagṛhītahastāya | om amṛtakuṇḍali kha kha khāhi 2 tiṣṭha
2 bandha 2 hana 2 daha 2 paca2 garjaya 2 tarjaya 2 visfoṭaya 2 mahāgaṇapataye jīvitāntakarāya
hu hu faṭ 2 svāhā | tatra puṣpādi pūjā | tadvidhiṃ devatāpūjāyāṃ darśaddīpānte lājābhiretadgāthayā
pūjayet |

ye dharmā hetuprabhavā hetusteṣāṃ tathāgato hyavadat |teṣāṃ ca yo nirodha evaṃvādī mahāśramaṇaṃ
||

pūṣpākṣatajalaiḥ pūjayedanena | om akāro mukhaḥ sarvadharmāṇāmādyanutpannatvāt | om āḥ hu (hū)
faṭ svāhā | dakṣiṇā | om mañjuśriye kumārabhūtāya bodhisattvāya mahāsattvāya mahākāruṇikāya
taṇḍuladakṣiṇā saṃpraḍho (to) ṣayāmyaham | sākṣatāñjalenā tiṣṭhet | om vajrasattvasamayamanupālaya
vajrasattvattvenopatiṣṭha dṛḍho me bhava sutoṣyo me bhava supoṣyo me bhava
anurakto me bhava sarvasiddhiṃ me prayaccha sarvakarmasu ca me cittaśriyaṃ kuru hu ha ha
ha ha ho bhagavan sarvatathāgata vajraṃ mā me muñca vajrībhava mahāsamayasattva āḥ | iti
gurumaṇḍalakriyā |

tato devatāpūjārthaṃ devatāyā śiraḥpradeśe puṣpamāropya etadbhāvanāvākyaṃ paṭhet | om svabhāvaśuddhāḥ
sarvadharmāḥ svabhāvaśuddho'ham | om śūnyatājñānavajrasvabhāvātmako'ham | dhūpavākyam
| om bhagavan śrī amukavajravidyārāja namo'stu te |

kartumicchāmi te nātha maṇḍalaṃ karuṇātmaka |śiṣyāṇāmanukampāya yuṣmākaṃ pūjanāya ca ||

tanme bhaktasya bhagavan prasādaṃ kartumarhasi |samanvāharantu māṃ buddhā jagaccakrakriyārthadāḥ
||

falasthā bodhisattvāśca yā cānyā mantradevatāḥ |devatā lokapālāśca bhūtāḥ saṃbodhisādhitāḥ ||

śāsanābhiratāḥ sattvā ye kecidvajracakṣuṣaḥ |anukampāmupādāya saśiṣyasya ca tanmama ||

amukadevatānāmācāryam arcayiṣyāmi | tatra vajradhūpaṃ niryātayāmi tatra vajradhūpaṃ praticcha
svāhā | tataḥ sākṣāt puṣpāñjaliṃ dhṛtvaitadadhyeṣaṇāvākyaṃ paṭhet -

adya me safalaṃ janma safalaṃ jīvitaṃ ca me |samayaṃ sarvadevānāṃ bhāvito'haṃ na saṃśayaḥ ||

avaivartī bhaviṣyāmi bodhicittaikacetasā |tathāgatakulotpattirmamādya syānna saṃśayaḥ ||

agro me divaso hyadya yajño me'dya hyanuttaraḥ |sannipāto bhavo hyadya sarvabuddhanimantraṇāt
||

om kusumāñjalinātha horiti mantraṃ paṭhan devatāsannidhau prakiret |tadanu snānavidhiḥ || tatrādau
suvarṇādibhājane śubhrasvacchasunirmalakāṃsyadarpaṇaṃ dhṛtvā tatra praṇavamekaṃ suvarṇaśalākayā
vilikhya tasminneva jaladhārāṃ pātayedanayā gāthayā -

om yanmaṅgalaṃ sakalasattvahṛdi sthitasyasarvātmakasya varadharmakulādhipasya |

niḥśeṣadoṣarahitasya mahāsukhasyatanmaṅgalaṃ bhavatu te paramābhiṣekaḥ ||

punaḥ pañcāmṛtaiḥ snāpayet | om sarvatathāgata bru ā ji hu | tataḥ pratibimbaṃ darśayedanena
|

pratibimbasamā dharmā acchā śuddhā hyanāvilāḥ |agrāhyā anulipyāśca hetukarmasamudbhavāḥ ||

snānodakamātmanaḥ śirapradeśe'bhiṣecayet | om sarvatathāgatābhiṣekaṃ samāśriye hu | iti snānakarmānte
jaladhārayā maṇḍaṃ kārayeddevatāsamīpe | om vajrabhūmau surekhe sarvatathāgatādhiṣṭhānādhītṣṭhantu
svāhā | om vajrasuvarṇajaladhāre svāhā | sindūreṇābhūṣayet |

idaṃ te paramaṃ gandhaṃ pavitraṃ ghrāṇatatparam |dadāmi paramaṃ bhaktyā pratigṛhṇa yathāsukham
|om vajragandhe svāhā | om vajratilakabhūṣaṇe svāhā | yajñopavītam | om vajravastrālaṃkārapūjāmeghasamudrasfuraṇayajñopavīta
vajrabodhyaṅga dṛḍhakavaca vajravastraṃ svāhā | tato
devatāmūlamantreṇāṣṭottaraśatavāraṃ puṣpamabhimaṃtrya ( devatāyā śirasi ) tatpuṣpaṃ devatābhyaḥ
samarpayet |svasti vaḥ kurutāṃ buddhāḥ svasti devāḥ saśatrukāḥ |svasti sarvāṇi bhūtāni
sarvakālaṃ diśantu vaḥ ||

buddhapuṇyānubhāvena devatānāṃ matena ca |yo yo'rthaḥ samabhipretaḥ sarvortho'dya samṛddhayatām
||

svasti vo dvipade bhontu svasti vo'stu catuṣpade |svasti vo vrajatāṃ mārge svasti pratyāgateṣu
ca ||

svasti rātrau svasti divā svasti madhye dine sthite |sarvatra svasti vo bhontu mā caiṣāṃ pāpamāgamat
||

sarve sattvāḥ sarve prāṇāḥ sarvebhūtāśca kevalāḥ |sarve vai sikhinaḥ santu sarve santu nirāmayāḥ
||sarve bhadrāṇi paśyantu mā kaścitpāpamāgamat |

yānīha bhūtāni samāgatāni, sthitāni bhūmāvathavāntarikṣe |kurvantu maitrīṃ satataṃ prajāsu,
divā ca rātrau ca carantu dharmam ||

om vajrapuṣpe svāhā | naivedyasamarpaṇam | om vajranaivedya svāhā |om vajrasamayācāraṃ khādyabhojyādikaṃ
prabho |varṇagandharasopetaṃ pratigṛhṇa yathāsukham ||

atha tarpaṇam -om namo bhagavate vīravīreśāya hu faṭ |om namo mahākalpāgnisannibhāya hu faṭ
|om namo jaṭāmakuṭotkaṭāya hu hu faṭ |om namo draṃṣṭākarālograbhīṣaṇamukhāya hu hu faṭ
|om namo sahasrabhujaprabhāsvarāya hu hu faṭ |om namo paraśupāśatriśūlakhaṭvāṅgadhāriṇe
hu hu faṭ |om namo vyāghracarmāmbaradharāya hu hu faṭ |om namo mahābhūmrāndhakāravapuṣe
hu hu faṭ svāhā |godugdhasamarpaṇam |om sarvatathāgata cintāmṛtadhāre svāhā | dīpārpaṇam
|

netrābhirāmā bahuratnakoṣā narādhipairarcitapādapadmā |jñānapradīpāhatamohajālā ye dīpamālārccayanti
tatra ||

om vajradīpe hrīṃ svāhā | tato mūlamantreṇāṣṭottaraśatavāramantritalājābhirye dharmeti gāthāṃ
paṭhitvā devatāṃ prakiret | akāramukhetyādinā baliṃ dattvā | mañjuśriyetyādinā dakṣiṇāṃ
ca samarpya sākṣatāñjalinā śatākṣaradhāraṇīṃ paṭhet |tato'kṣatārpaṇārthe jalena maṇḍalaṃ kṛtvā
tatra daśapuṣpāṇi pātayedebhirmantraiḥ | om pīṭhāya svāhā | om upapīṭhāya svāhā | om
kṣetrāya svāhā | om upakṣetrāya svāhā | om chandāya svāhā | om upachandāya svāhā | om melāpakāya
svāhā | om upamelāpakāya svāhā | om śmaśānāya svāhā | om upaśmaśānāya svāhā | tatra
pañcopacārapūjāṃ kṛtvā baliṃ dadyāt || om pīṭhopapīṭhakṣetropakṣetrachandopachanda-

melāpakopamelāpakaśmaśānopaśmaśānādhivāsino vīravīreśvarīḥ sarvān bhaktitaḥ praṇamāmyaham |
tato'kṣatārpaṇasamaye vakṣyamāṇastotrāṇi paṭhet | om āḥ hu (hū) śrīmadvajrasattvetyādinā
|

sarvajñajñānasaṃdohaṃ jagadarthaprasādhakam |cintāmaṇirivodbhūtaṃ śrīsaṃvara namostu te ||

vyāptaṃ viśvamahājñānaṃ sarvātmani sadā sthitam |kṛpākrodhaṃ mahāraudraṃ śrīsaṃvara namostu
te||

ityādi paṭhitvā kṣamārpaṇaṃ kuryāditi | tatra kṣamāpanam | śatākṣaramantroccāraṇānantaraṃ dānapatītyādinā
manobhīpsitasaṃkalpavākyānantaramevaṃ kṣamārpaṇaṃ kuryāt |

aprāptena ca prajñānamaśaktaṃ ca mayā vibho |yannyūnamadhikaṃ nātha tatsarvaṃ kṣantumarhasi
||

kṣantumarhantu saṃbuddhā devatā tad vratāśca ye |brahmādyā lokapālāśca yāśca bhūtavidhikriyāḥ
||

śāntiṃ svastiṃ ca puṣṭiṃ ca bhaktasyānugrahāya ca |yatkṛtaṃ duṣkṛtaṃ kiñcit mayā mūḍhadhiyā
punaḥ ||

kṣantavyaṃ ca tvayā nātha yadi trātāsi dehinām |kuru dānapateḥ śāntiṃ svastiṃ puṣṭiṃ ca sarvadā
||

yatkṛtaṃ kāyajaṃ pāpaṃ vāgjaṃ pāpaṃ ca yatkṛtam |yatkṛtaṃ cittajaṃ pāpaṃ tatsarva deśayāmyaham
||

namostu te buddha anantagocare namostu te satyaprakāśaka mune |satyapratiṣṭhāya prajāya me ca
sarve ca kāryāḥ safalā bhavantu ||

mantrahīnaṃ kriyāhīnaṃ bhāvanāvākyahīnakam | prasīda parameśvara parameśvari rakṣa 2 māṃ koṭi
aparādhaṃ kṣamasva | iti kṣamāpya āvāhitadevān visarjayet |kṛto vaḥ sarvasattvārthasiddhiṃ
dattvā yathānugāḥ |gacchadhvaṃ buddhaviṣaye punarāgamanāya ca ||

svasvasthāne gacchadhvam | om āḥ hu (hū) vajramaṇḍalaṃ mūriti visarjanā |iti nityakarmapūjāvidhiḥ
samāptaḥ |

sarvasattvārthasiddhirbhavantu ||

